{
meta: "1990. évi I. törvény a Polgári Törvénykönyv egyes rendelkezéseinek módosításáról
text: ["1. § A Polgári Törvénykönyvről szóló 1959. évi IV. törvény (a továbbiakban: Ptk.) 74/A. §-ának helyébe a következő rendelkezések lépnek:
„74/A. § (1) Magánszemély és jogi személy (a továbbiakban együtt: alapító) - tartós közérdekű célra - alapító okiratban alapítványt hozhat létre. Alapítvány létrehozását törvény kötelezővé teheti. Az alapítvány jogi személy, amely a tartós közérdekű cél megvalósításához szükséges vagyonnal rendelkezik.
(2) Az alapító okirat érvényességéhez annak bírósági nyilvántartásba vétele szükséges. A nyilvántartásba vétel nem tagadható meg, ha az alapító okirat e törvényben meghatározott feltételeknek megfelel. Az alapítvány a nyilvántartásba vétellel nyeri el jogi személyiségét.
(3) A nyilvántartásba vétel után az alapító az alapítványt nem vonhatja vissza.
(4) Az alapítványt annak székhelye szerint illetékes megyei bíróság, illetőleg a Fővárosi Bíróság (a továbbiakban együtt: bíróság) veszi nyilvántartásba. A nyilvántartásba vételre irányuló kérelmet a bírósághoz az alapító nyújtja be. A kérelemhez csatolni kell az alapító okiratot.
(5) A bíróság a nyilvántartásba vételről nemperes eljárásban, soron kívül határoz. A bíróság a nyilvántartásba vételről szóló határozatot megküldi az ügyészségnek.\”",
"2. § A Ptk. 74/E. §-a (3) bekezdésének helyébe a következő rendelkezés lép:
\„(3) A bíróság az ügyész keresete alapján az alapítványt megszünteti, ha céljának megvalósítása lehetetlenné vált, illetőleg ha jogszabály-változás folytán a bejegyzést meg kellene tagadnia.\”",
"3. § A Ptk. 74/F. §-ának helyébe a következő rendelkezések lépnek:
\„74/F. § (1) Az alapítvány működése felett az ügyészség a reá irányadó szabályok szerint törvényességi felügyeletet gyakorol.
(2) Ha az alapítvány működésének törvényessége másképp nem biztosítható, az ügyész a bírósághoz fordulhat. A bíróság határidő kitűzésével kötelezi az alapítvány kezelőjét, hogy az alapítvány jogszabálynak megfelelő működését állítsa helyre. A határidő eredménytelen eltelte után a bíróság az alapítványt megszünteti.\”",
"4. § A Ptk. 74/C. §-a (2) és (3) bekezdésében, a 74/D. §-ában, valamint a 74/E. §-a (2), (4) és (5) bekezdésében az „állami felügyelő szerv\” szövegrész helyébe a „bíróság” szövegrész lép.",
"5. § A Ptk. 424. §-a (1) bekezdésének első mondata helyébe a következő rendelkezés lép:
„(1) A bérbeadó - ha jogszabály eltérően nem rendelkezik - szavatol azért, hogy a bérelt dolog a bérlet egész tartama alatt szerződésszerű használatra alkalmas, és egyébként is megfelel a szerződés előírásainak.\”",
"6. § A Ptk. 438. §-a (2) bekezdésének helyébe a következő rendelkezés lép:
„(2) Bérlő és bérbeadó megállapodhatnak, hogy a bérlő a lakást a megállapodásban rögzített módon - jogszabályban meghatározott esetekben - hatósági engedéllyel átalakíthatja, korszerűsítheti.\”",
"7. § (1) Ez a törvény 1990. február 1-jén lép hatályba; egyidejűleg a Ptk. 440. §-ának (1) bekezdése b) pontjában foglalt rendelkezés hatályát veszti.
(2) A törvény 1-4. §-ának rendelkezéseit a folyamatban lévő ügyekben is alkalmazni kell.
(3) A törvény hatályba lépésekor működő és nyilvántartásba nem vett alapítványok 1990. december 31-ig kérhetik nyilvántartásba vételüket. Ennek elmulasztása esetén az alapítványt megszűntnek kell tekinteni."]
reason_general: "Általános indokolás
A törvényjavaslat a Polgári Törvénykönyvnek az alapítványra vonatkozó rendelkezéseit kívánja módosítani. A javaslat legfontosabb rendelkezése, hogy megszünteti az alapítvány államigazgatási felügyeletét. Az alapítvány nyilvántartásba vételére és megszüntetésére bírósági, felügyeletére pedig ügyészségi hatáskört állapít meg. Ezzel nemcsak a polgári jogi autonómia egy indokolatlan és egyre komolyabb problémákat okozó korlátozását szünteti meg a javaslat, hanem összhangot teremt egyben az alapítvány és a társadalmi szervezetek új szabályozása között is.
A hatályos jog túlzottan széles mérlegelési jogkört ad a felügyelő állami szerv kezébe, nemcsak jogellenesség esetén kell megtagadnia az alapítvány jóváhagyását, hanem akkor is, ha az alapítvány létrehozása nyilvánvalóan a társadalom érdekeibe vagy a szocialista együttélés követelményeibe ütközik. Ezen utóbbi követelmények fenntartása szükségtelen, a szabályozást normatív követelmények alapján álló törvényességi alapra kell helyezni, azaz az alapítvány nyilvántartásba vételét - ami a jogi személyiség elnyerésének feltétele - csak akkor lehet megtagadni, ha az alapító okirat a Polgári Törvénykönyv szabályaiba ütközik. A bíróság nem mérlegelheti azt, hogy az alapítványra szükség van-e, illetőleg hogy annak létrehozása összhangban van-e a társadalmi érdekkel.
A társadalmi szervezetekkel kapcsolatos állami tevékenységgel való összhang megteremtése teszi indokolttá azt is, hogy az alapítvány működésének törvényességi felügyeletét a társadalmi szervezetekhez hasonló módon az államigazgatástól függetlenül ügyészség lássa el, illetőleg azt, hogy törvénysértő működés esetén végső soron az alapítvány megszűnéséről a bíróság döntsön.
Az Országgyűlés - a lakásgazdálkodás reformjának keretében - határozott a bérlők és a bérbeadók lakáson belül végzett kötelezettségeinek megváltoztatásáról.
A Polgári Törvénykönyv bérletre vonatkozó szabályai ellentétes rendelkezéseket tartalmaznak az Országgyűlés határozatában foglaltakkal, ezért a Polgári Törvénykönyv módosítása is szükséges."
reason_special: ["Az alapítvány létrehozása a jogi személyeket és a magánszemélyeket egyaránt megillető jog. Ugyanakkor külön törvények kötelező erővel is előírhatják közérdekű célú alapítvány létrehozását (lásd. pl. 1989. évi XXXIII. törvényt a pártok működéséről és gazdálkodásáról). Ilyen esetben a törvénynek kell rendelkezni azokról a minimális okirati kellékekről, amelyeket a Polgári Törvénykönyv az alapító okirattal szemben támaszt.
Az alapítvány érvényességéhez a jövőben állami jóváhagyás nem szükséges. Ehelyett elégséges az alapítvány bírósági nyilvántartásba vétele. A bíróságnak csak azt kell vizsgálnia, hogy a Polgári Törvénykönyvben meghatározott feltételeknek, előírásoknak az alapító okirat megfelel-e. Tehát pl. azt, hogy az okirat tartalmazza-e az alapítvány nevét, célját, a cél megvalósítását szolgáló vagyont, annak felhasználási módját, valamint az alapítvány székhelyét.
Természetesen a bíróságnak mindenekelőtt vizsgálnia kell azt is, hogy az alapítvány közérdekű célt szolgál-e. Erre azért van szükség, mert a Polgári Törvénykönyv kizárólag a tartós közérdekű célra rendelt vagyont tekinti alapítványnak. Csak az ilyen alapítványhoz kapcsolódhatnak pénzügyi, adózási kedvezmények.
Az alapítvány az okirat nyilvántartásba vételével válik jogi személlyé. A nyilvántartást az alapítvány székhelye szerint illetékes megyei bíróság vezeti.
Az alapítvány tevékenysége, működése felett a törvényességi felügyeletet az ügyészség gyakorolja. Ezért szükséges, hogy a bíróság az alapítvány soron kívüli nyilvántartásba vételét követően az erről szóló határozatát megküldje az ügyészségnek.",
"Mivel az alapítványok állami felügyelete megszűnik a bíróság szünteti meg azt az alapítványt, amely céljának megvalósítása lehetetlenné válik, illetőleg azokat az alapítványokat, ahol utóbb a körülmények megváltoztak. Ezzel az intézkedéssel biztosítható, hogy az alapítványok ne csak az alapító okirat létrehozásakor, hanem folyamatosan a működésük során is megfeleljenek a törvényben előírt feltételeknek. A bíróság ebben az esetben csak az ügyész keresetindítását követő peres eljárásban hozhat határozatot.",
"Az alapítvány működése felett a törvényességi felügyeletet a jövőben az ügyészség gyakorolja. Ennek során ha az ügyész törvényellenes működést észlel az ügyészségre vonatkozó jogszabályok keretei között szignalizációval élhet. Amennyiben ez nem vezet eredményre, akkor az ügyész a bírósághoz fordulhat. A bíróság ennek alapján felhívja az alapítványt, illetőleg annak kezelőjét arra, hogy az általa meghatározott határidőn belül állítsa helyre az alapítvány működését. Ha erre nem kerül sor, a bíróság köteles a törvénnyel összhangban nem álló alapítványt megszüntetni.",
"Az állami felügyelő szerv feladatait a jövőben a bíróság látja el. Ezért a törvény szövegében át kell vezetni a szükséges változásokat.",
"A törvény egyértelmű kötelező jellegű bérbeadói szavatosságot írt elő arra vonatkozóan, hogy a bérelt dolog a bérlet egész tartama alatt szerződésszerű használatra alkalmas.
A javaslat lehetővé teszi, hogy jogszabály ettől eltérően rendelkezzen.",
"A törvény rendelkezései szerint a bérlő - a bérbeadó előzetes hozzájárulásával - jogosult a lakás átalakítására és korszerűsítésére, és követelheti a költségeinek megtérítését.
A javasolt módosítások a bérlő és a bérbeadó megállapodására bízzák az átalakítási és korszerűsítési munkák elvégzését, továbbá a bérlő költségeinek megtérítési módját és idejét.",
"Az újonnan alakuló alapítványokat már nem az állami felügyeletet ellátó szerv hagyja jóvá, hanem a bíróság veszi nyilvántartásba. Ezt a szabályt a folyamatban lévő ügyekben is alkalmazni kell annak érdekében, hogy minél hamarabb megkezdhessék az alapítványok érdemi működésüket. Így azt az alapítványt, amelyet a szakigazgatási szervhez nyújtottak be, a szakigazgatási szerv, ha pedig az illetékes miniszter, országos hatáskörű szerv vezetőjéhez terjesztették jóváhagyás végett, akkor ez köteles hivatalból az alapító okiratot az alapítvány székhelye szerint illetékes megyei bíróságnak megküldeni nyilvántartásba vétel végett.
A már működő alapítványokat az alapító küldi meg 1990. december 31-ig nyilvántartásba vétel végett a bírósághoz. Amennyiben az alapító már nem él, vagy az alapító jogi személy már megszűnt, akkor értelemszerűen az alapítvány kezelője köteles a bejegyzésről gondoskodni."]
}
